---
title: "Nastavak ulaganja u infrastrukturu za oživljavanje izletišta Smetovi"
description: "Nastavak ulaganja u infrastrukturu za oživljavanje izletišta Smetovi"
pubDate: "Apr 30 2025"
heroImage: "/images/blog/ulaganje-u-infrastrukturu.jpg"
photoAuthor: "Zenicainfo"
---

Danas je asfaltirana lokalna cesta od platoa na Smetovima do Eko kuće. Radove je finansirao grad Zenica, a nakon otvaranja Eko kuće čiju je izgradnju opet najvećim dijelom finansirao Grad Zenica sada su se stvorili infrastrukturni preduslovi za kvalitetan boravak na Smetovima. Pored asfaltiranja ove dionice iz Gradske uprave najavljuju nastavak radova na rekonstrukciji ceste od Smetova prema Gradu.

“Danas se finalizira prva faza na osnovu Ugovora koji je potpisan između Gradske uprave i privrednog društva Komgrad-Ze. Vrijednost Ugovora je oko 400.000 maraka. Danas završavamo prvu fazu kao što ste rekli sanacija lokalne ceste od Eko kuće do platoa. U narednim danima započet ćemo i drugu fazu projekta, a ona podrazumijeva nastavak sanacije lokalne ceste od platoa prema gradu. Obzirom na značaj ovog turističkog područja Gradska uprava je opredjeljena da i u narednom periodu sanira lokalnu cestu u dužini od tri kilometra od grada do skretanja za Peševiće”, kaže Emina Kurtagić, pomoćnica Gradonačelnika za vodoprivredu, putnu infrastrukturu i mjesne zajednice.

“Smetovi su izletište kako naših građana tako i građana Bosne i Hercegovine i treba mu dati infrastrukturu odgovarajuću da se ovaj dio razvija. Mi svake godine ulažemo. Evo ovdje u blizini Eko kuće počinje izgradnja kuće za Gorsku službu spašavanja. Kako reče moja pomoćnica ove godine počinjemo sa promjenom kompletnog asfalta od mosta do platoa i dalje ćemo ulagati u ovaj kraj. Isto tako radimo na rješavanju vode i kanalizacije”, kaže Fuad Kasumović gradonačelnik Zenice.

Opredjeljenjem gradonačelnika Fuada Kasumovića i ulaganjem Gradske uprave u nove projekte Smetovi kao turistička destinacija trebali bi vrlo brzo oživjeti na radost svih zaljubljenika prirode. (N. Glibo)

Izvor: https://zenicainfo.ba/2025/04/30/nastavak-ulaganja-u-infrastrukturu-za-ozivljavanje-izletista-smetovi/