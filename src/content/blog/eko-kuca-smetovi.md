---
title: "Projekat vrijedan oko 900.000 KM: Eko kuća Smetovi otvara vrata mladima"
description: "Projekat vrijedan oko 900.000 KM: Eko kuća Smetovi otvara vrata mladima"
pubDate: "Jan 08 2025"
heroImage: "/images/blog/eko-kuca-smetovi.jpeg"
photoAuthor: "Press služba ZDK"
---

Eko kuća Smetovi danas će otvoriti svoja vrata građanima, a ponajprije mladim izviđačima iz Zenice i Zeničko-dobojskog kantona (ZDK).

Radi se o projektu vrijednom oko 900.000 KM u čijem je finansiranju Vlada Zeničko-dobojskog kantona, putem Ministarstva za prostorno uređenje, promet i komunikacije i zaštitu okoline učestvovala sa 300.000 KM, a ostatak sredstava osigurali su Grad Zenica i Vlada Federacije BiH.

Ugovor o zajedničkom finansiranju projekta između Vlade Zeničko-dobojskog kantona i Grada Zenica potpisan je 2019. godine, a godinu kasnije započeta je izgradnja objekta kapaciteta 50 ležajeva s pratećim sadržajima, uključujući i edukativno-pokazni centar.

- Vlada Zeničko-dobojskog kantona je posvećena stvaranju boljih uslova za mlade u našem kantonu, a ovo je i naš doprinos oživljavanju Smetova kao vrijedne i značajne turističke destinacije u Zenici - rekao je premijer Nezir Pivić.

Ministar za prostorno uređenje, promet i komunikacije i zaštitu okoline Adnan Šabani naglašava da je unapređenje turističke ponude Smetova među važnijim prioritetima tog ministarstva kada je u pitanju područje Grada Zenica.

Podsjeća da je 2024. godini iz budžeta ovog ministarstva izdvojeno 400.000 KM za rekonstrukciju puta Zenica-Smetovi te dodatnih 100.000 KM za izgradnju trotoara na dionici puta od Kantonalne bolnice Zenica do Groblja Crkvice, saopćeno je iz Press službe ZDK. 

Izvor: https://avaz.ba/vijesti/bih/949598/projekat-vrijedan-oko-900-000-km-eko-kuca-smetovi-otvara-vrata-mladima