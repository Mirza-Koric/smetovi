---
title: "Završena sanacija i asfaltiranje puta prema sportsko-rekreativnom i turističkom centru Smetovi"
description: "Završena sanacija i asfaltiranje puta prema sportsko-rekreativnom i turističkom centru Smetovi"
pubDate: "Apr 30 2025"
heroImage: "/images/blog/asfaltiranje-puta.jpg"
photoAuthor: "Fuad Kasumović"
---

Radovi na sanaciji i asfaltiranju lokalne ceste koja vodi ka sportsko-rekreativnom i turističkom centru Smetovi uspješno su privedeni kraju. U okviru prve faze uređena je i asfaltirana dionica puta u dužini od 1.200 metara, od Eko-kuće do platoa Smetova. Izvođač radova je preduzeće “KOMGRAD-ZE” d.o.o. Zenica, a ukupna vrijednost investicije iznosi 398.333,75 KM.

Završetkom ove faze projekta dodatno je unaprijeđena putna infrastruktura prema jednom od najposjećenijih izletišnih i turističkih lokaliteta u okolini Zenice, čime se značajno poboljšava dostupnost i povezanost ovog područja tokom cijele godine.

Gradonačelnik Zenice, Fuad Kasumović, u društvu pomoćnice za vodoprivredu, putnu infrastrukturu i mjesne zajednice Emine Kurtagić, obišao je završene radove te izrazio zadovoljstvo dinamikom i kvalitetom njihove realizacije.

“Smetovi su turističko mjesto s ogromnim kapacitetom i treba mu obezbijediti odgovarajuću infrastrukturu kako bi se razvijali. Gradska uprava svake godine ulaže u ovo područje, a uskoro ćemo započeti izgradnju i modernog centra za Gorsku službu spašavanja Zenica, po uzoru na Eko-kuću Smetovi”, kazao je gradonačelnik Kasumović.

Gradonačelnik je dodao da je cilj da se kompletna dionica puta od mostova do vrha Smetova asfaltira, kako bi cijelo područje poprimilo izgled pravog izletišta. “Važno nam je i rješavanje pitanja vodosnabdijevanja i kanalizacije na Smetovima, a i taj projekat je već u toku”, istakao je Kasumović.

Pomoćnica Emina Kurtagić najavila je nastavak radova kroz drugu fazu projekta, kojom je predviđena sanacija preostale dionice lokalne ceste, od platoa prema gradu, u dužini od oko 500 metara. Ukupna dužina saniranog puta na osnovu trenutnog ugovora iznosiće približno 1,7 kilometara.

“S obzirom na značaj Smetova kao turističkog potencijala, Gradska uprava će nastaviti ulaganja u ovo područje. U planu je da se, kao naredni korak, asfaltira dodatnih 3 kilometra puta – od grada prema skretanju za naselje Peševići”, naglasila je Kurtagić.

Ova ulaganja predstavljaju značajan doprinos razvoju turizma i rekreacije na području Zenice, posebno za brojne posjetitelje koji tokom cijele godine borave na Smetovima, uključujući i aktivnosti zeničkih izviđača u novootvorenoj Eko-kući.

Izvor: https://zenica.ba/zavrsena-sanacija-i-asfaltiranje-puta-prema-sportsko-rekreativnom-i-turistickom-centru-smetovi/